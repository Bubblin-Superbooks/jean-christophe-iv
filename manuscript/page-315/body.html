<div class="leaf flex"><div class="inner justify"><p class="no-indent  ">alasi. Pidä huolta vain musiikista". — Hän häpesi niin eräitä runoelman hölmöyksiä, sen pöyhkeää paatosta, sanojen, eleiden, asentojen kirkuvaa valheellisuutta, ettei hän orkesteria johtaessaan eräissä kohdin jaksanut nostaa tahtipuikkoaan: hänen teki mielensä mennä piiloon kuiskaajan komeroon. Hän oli liian suora ja liian vähän valtioviisas salatakseen, mitä ajatteli. Kaikki huomasivat sen, ystävät, näyttelijät, tekijä. Hellmuth kysyi häneltä, pisteliäästi hymyillen:</p><p>--- Eikö tällä liene vieläkään kunnia miellyttää teitä?</p><p>Christophe vastasi rohkeasti:</p><p>--- Totta puhuen: ei. Minä en tätä ymmärrä.</p><p>--- Ettekö sitten lukenut kappaletta ennenkuin sen sävelsitte?</p><p>--- Kyllä, vastasi Christophe naiivisti; mutta minä erehdyin siitä, minä ymmärsin sen toisella tavoin.</p><p>--- Vahinko, ettette siinä tapauksessa kirjoittanut itse, minkä ymmärsitte.</p></div> </div>