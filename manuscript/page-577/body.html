<div class="leaf flex"><div class="inner justify"><p class="no-indent  ">uskaltaneet pyytää häntä jättämään matkaansa tuonnemmaksi; mutta hän jäi tänne itsestään, kunnes näki Modestan levollisemmaksi. Ja kerran, — Modesta oli silloin tuolla pihalla, — kuulin tytön nauravan. En voi kuvailla, miltä se minusta tuntui. Gottfried näytti niinikään tyytyväiseltä. Hän istui minun vieressäni. Me katsoimme toisiimme, eikä minua hävetä sanoa, herra, että annoin hänelle suuta, ja oikein sydämen pohjasta. Silloin hän sanoi minulle:</p><p>--- Nyt minä taidankin jo voida tästä lähteä. Ei minua enää tarvita.</p><p>Minä koetin estellä häntä. Mutta hän sanoi:</p><p>--- Ei, kyllä minun nyt täytyy lähteä. En voi olla täällä enää.</p><p class=" stretch-last-line ">Koko maailma tiesi, että hän oli kuin mikäkin Jerusalemin suutari: ei voinut pysyä yksillä tienoin. Häntä vastaan ei siis nyt intettykään, ja hän lähti. Mutta hän sovitti sen jälkeen matkansa sillä tavoin, että kulki</p></div> </div>