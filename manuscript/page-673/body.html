<div class="leaf flex"><div class="inner justify"><p>--- Huomenna, jatkoi tyttö, tuon minä teille vastauksen: te odotatte minua Leidenissä, — (ensimäinen asema Ranskan puolella — asemasillalla.)</p><p>Utelias tyttö oli lukenut Christophen kirjeen hänen olkansa takaa, kun hän sitä kirjoitti.</p><p>--- Te kerrotte minulle kaikki, kuinka hän kesti tämän iskun, ja kaikki, mitä hän teille sanoo? Te ette salaa minulta mitään? aneli Christophe.</p><p>--- Minä kerron teille kaikki.</p><p>He eivät enää voineet rauhassa puhua kahdenkesken: tuo nuori mies katseli heitä ovelta.</p><p>--- Ja sitten, herra Christophe, sanoi Lorchen, minä tulen teitä joskus katsomaan, ja lähetän teille tietoja: älkää olko mistään levoton.</p><p>Lorchen löi hänelle kättä, lujasti kuin mies.</p><p>--- Nyt mennään, sanoi nuori talonpoika.</p><p>--- Mennään, vastasi Christophe.</p><p class=" stretch-last-line ">He lähtivät ulos, kaikki kolme. Tiellä he erosivat.</p></div> </div>