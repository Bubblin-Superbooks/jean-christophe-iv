<div class="leaf flex"><div class="inner justify"><p>--- Kyllä teitte kauniit tekoset!</p><p>Vastaukseksi kuului hätääntynyt mutina: miehet nielivät sylkeään, sitten he alkoivat kaikki yhtaikaa puhua. Ensin he supattelivat, aivan kuin heitä kuunneltaisiin ovella. Mutta pian tulivat sanat kuuluviksi, ja tuimiksi: he syyttelivät toisiaan; he moittivat toinen toistaan siitä ja siitä iskusta. Väittely kiivastui: he olivat ryhtymäisillään jo käsirysyyn, siltä näytti. Lorchenin isä sai heidät sovintoon. Käsivarret ristissä ryntäillä kääntyi hän Christopheen päin ja viittasi leuallaan häneen:</p><p>--- Entä tuo tuossa, mitä hänellä täällä oli tekemistä?</p><p>Koko joukon viha kohdistui Christopheen.</p><p>--- Niin juuri! huudettiin; hän se aloitti. Jos ei häntä olisi ollut, ei olisi mitään tullut.</p><p>Christophe ällistyi ja koetti vastata:</p><p>--- Sen, mitä tein, en tehnyt itseni, vaan teidän tähtenne, sen tiedätte hyvin.</p></div> </div>