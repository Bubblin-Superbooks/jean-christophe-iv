<div class="leaf flex"><div class="inner justify"><p>Sitten Kunz mietiskeli hetken, imien piippuaan ja tuprauttaen ulos suuren savupilven, painoi kätensä Schulzin polvelle ja sanoi:</p><p>--- Täytyy ilmoittaa Pottpetschmidtille.</p><p>--- Minä menen sinne, sanoi Schulz.</p><p>--- Minä tulen mukaan, sanoi Kunz.</p><p>Kunz vei lampun sisään ja palasi kohta ulos. Ja vanhat ystävykset lähtivät menemään, kainalokoukkua. Pottpetschmidt asui kylän toisessa päässä. Schulz ja Kunz juttelivat hajamielisinä keskenään jonkin sanan, hautoen päässään yhä tuota uutista. Yhtäkkiä Kunz pysähtyi, koputti kepillään maahan ja sanoi:</p><p>--- Ah, peijakas! Hän ei ole nyt täällä!…</p><p class=" stretch-last-line ">Hän muisti, että Pottpetschmidtin piti lähteä iltapuolella lääkärin-matkoilleen erääseen läheiseen kylään, jossa hän aikoi viipyä tämän yön ja vielä pari päivää lisäksi. Schulz joutui tästä uutisesta aivan ymmälleen. Samoin kävi myöskin Kunzin.</p></div> </div>