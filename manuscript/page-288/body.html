<div class="leaf flex"><div class="inner justify"><p class="no-indent  ">ja hienot ihohaituvat hänen ylähuulessaan, joka meni suppuun aivan kuin odottaen. — Corinne odotti. Christophe ei ymmärtänyt kehoitusta; Corinne oli tiellä hänen soittaessaan: muuta ei Christophe ajatellut. Vaistomaisesti hän väistyi sivummalle, siirtäen tuolinsa erilleen Corinnesta. Kun hän hetken päästä kääntyi Corinneen päin puhuakseen hänelle jotain, näki hän, että Corinne oli purskahtaa nauruun; kuopat hänen poskissaan värisivät ja nauroivat, ja hän puri huulensa yhteen ja näytti tuskin jaksavan pidättää itseään.</p><p>--- Mikä nyt? kysyi Christophe kummastuneena.</p><p>Corinne katsoi häneen ja purskahti taas nauruun.</p><p>Christophe ei käsittänyt mitään:</p><p>--- Mitä te nauratte? kysyi hän; sanoinko minä jotain typerää?</p><p class=" stretch-last-line ">Kuta enemmän Christophe vaati selitystä, sitä hullummin Corinne nauroi. Kun hän lopetti, ei hänen tarvinnut muuta kuin katsahtaa Christopheen ja nähdä,</p></div> </div>