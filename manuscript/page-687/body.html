<div class="leaf flex"><div class="inner justify"><p class="no-indent  ">asemasillan toiseen päähän:</p><p>--- Poliisit tulivat sinne, kertoi tytön-veitikka, muuttuen nyt aivan suulaaksi. Ne tulivat melkein heti, kun te olitte lähtenyt. Ne tunkeutuivat taloihin ja kuulustelivat kaikkia, he vangitsivat pitkän Samin, ja Kristianin, ja ukko Kasperin. Ja Melanian ja Kertunkin, vaikka he huusivat, etteivät he olleet tehneet mitään, ja itkivät; ja Kerttu raapi santarmeja. Ei auttanut, vaikka sanoivat, että te olitte tehnyt kaikki.</p><p>--- Minäkö kaikki! huudahti Christophe.</p><p>--- Niin, tietysti, vastasi tyttö rauhallisesti. Mitä se nyt haittasi, vai kuinka, kun te olitte päässyt pakoon? Silloin hakivat he teitä joka paikasta; ja lähetettiin ajamaan teitä takaa joka suunnalle.</p><p>--- Entä Lorchen?</p><p>--- Lorchen ei siellä ollut. Hän tuli vasta myöhemmin, käytyään kaupungissa.</p><p>--- Tapasiko hän minun äitini?</p></div> </div>