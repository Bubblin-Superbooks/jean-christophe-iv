<div class="leaf flex"><div class="inner justify"><p class="no-indent  ">Aivan kuin haipuva savu antaa yhtäkkiä tummalta taivaalta näkyä tähtien suloisen ja syvän tuikkeen ilmestyi hänelle nytkin eräs toinen kuva, ilmestyivät erään toisen henkilön silmät.</p><p>Kuka? kysyi Christophe ponnahtaen tuoliltaan. Tuoko pieni kotiopettajatar?</p><p>--- Kuinka, tunnetteko tekin hänet? äännähti rouva Reinhart.</p><p>He kuvailivat nyt toisilleen tuota tyttöä: piirteet sopivat täydellisesti yhteen.</p><p>--- Te tunnette hänet? toisti Christophe. Oh, kertokaa minulle kaikki, mitä hänestä tiedätte!…</p><p class=" stretch-last-line ">Rouva Reinhart alkoi silloin sillä vakuutuksella, että he olivat aivan läheisiä ystäviä ja että he uskoivat toisilleen kaikki asiansa. Mutta kun hänen sitten piti joutua yksityiskohtiin, supistuivatkin ne sangen niukoiksi. He olivat tavanneet toisensa ensi kerran eräillä vieraskutsuilla. Rouva Reinhart oli lähestynyt</p></div> </div>