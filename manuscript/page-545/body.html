<div class="leaf flex"><div class="inner justify"><p class="no-indent  ">avasi suunsa ja nauroi, kuorsaten, rohisten, tikahtumaisillaan. Hänen naurunsa tarttui Schulziin ja Kunziinkin; ja aina, kun he siitä puuskasta pääsivät, katselivat he Christopheen vettä silmistään pyyhkien. He näyttivät ikäänkuin kysyvän:</p><p>--- Kas tuollainen hän on!… Mitäs hänestä sanotte?</p><p>Christophe ei sanonut mitään; hän ajatteli kauhuissaan:</p><p>--- Tuoko hirviö laulaa sävellyksiäni?</p><p>He menivät Schulzin kotiin. Christophe toivoi saavansa pelastua Pottpetschmidtin laululta, eikä hän kehoitellut häntä vähääkään laulamaan, vaikka Pottpetschmidt paloi halusta näyttää taitoaan ja vihjaili tuon tuostakin siihen suuntaan. Mutta Schulz ja Kunz halusivat liian hartaasti tuottaa ystävälleen kunniaa: laulusta ei päästy! Christophe asettui pianon ääreen melkoisen vastahakoisesti; hän ajatteli:</p><p class=" stretch-last-line ">--- Möhkäle-parka, sinä et tiedä, mikä sinua odottaa:</p></div> </div>