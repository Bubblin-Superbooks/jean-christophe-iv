<div class="leaf flex"><div class="inner justify"><p>Kunz ei ymmärtänyt mitään; mutta hän tunsi äänen:</p><p>--- Schulz!… Mitä nyt! Tähän aikaan? Mikä sinulla on?</p><p>Schulz toisti:</p><p>--- Hän tulee huomisaamuna!…</p><p>--- Kuka? kysyi Kunz yhä ällistyksissään.</p><p>--- Krafft! huusi Schulz.</p><p>Kunz näytti miettivän hetken, mitä tämä sana merkitsi; sitten ilmaisi kajahtava huudahdus, että hän oli ymmärtänyt.</p><p>--- Minä tulen ulos! vastasi Kunz huudolla.</p><p class=" stretch-last-line ">Ikkuna sulkeutui. Hän ilmestyi portaille, lamppu kädessä, ja tuli sitten alas puutarhaan. Hän oli pöhövatsainen, pieni ukko, hänen iso päänsä oli harmaa, parta punainen, kasvoissa ja käsissä kesakkopilkkuja. Hän kepsutteli lyhyin askelin, suussa porsliinipiippu. Tuo lauhkea ja hiukan unelias mies ei ollut koskaan huolinut tehdä itseään tyhjästä</p></div> </div>