<div class="leaf flex"><div class="inner justify"><p class="no-indent  ">hänen taiteelleen, hänen elämälleen, että hän lähtisi ulkomaille joksikin aikaa. Louisa kieltäytyi häntä kuuntelemasta, hän itki, hän hoki:</p><p>--- Ei, ei. Minä en tahdo sitä!…</p><p>Kun Christophe oli turhaan koettanut saada häntä ymmärtämään asiaa, lähti hän hänen luotaan, toivoen, että äidin mieli muuttuisi yön kuluessa. Mutta kun he sitten seuraavana päivänä tapasivat toisensa ruokapöydässä, alkoi hän taas armotta puhua tuosta suunnitelmastaan. Louisalta putosi leipäpala, jota hän oli juuri pistämässä suuhunsa, kädestä, ja hän sanoi tuskallisen moittivalla äänellä:</p><p>--- Miksi sinä tuolla tavoin minua aina kiusaat?</p><p>Christophe heltyi, mutta sanoi kuitenkin:</p><p>--- Rakas äiti, täytyy.</p><p>--- Ei, mitenkä niin! toisti vain Louisa; ei sellaista täydy… Sinä tahdot vain minua kiusata… Sehän on hassu päähänpisto…</p></div> </div>