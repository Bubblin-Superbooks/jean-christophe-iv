<div class="leaf flex"><div class="inner justify"><p class="no-indent  ">Illallisen jälkeen, jota syödessä he eivät olleet virkkaneet toisilleen sanaakaan, oli Christophe poistunut kamariinsa. Ja siellä hän istui nyt pöydän ääressä, pää käden nojassa, voimatta tehdä mitään työtä, ja kidutti itseään. Yö kului, oli jo melkein kello yksi. Yhtäkkiä hän kuuli kolauksen, tuoli kaatui vierashuoneessa; ovi aukesi ja äiti, paitasillaan ja paljain jaloin, heittäytyi hänen kaulaansa nyyhkyttäen. Häntä poltti aivan kuin kuume, hän suuteli poikaansa, ja hän valitteli kesken epätoivoisia nyyhkytyksiään:</p><p>--- Älä lähde! Älä lähde! Minä pyydän, rukoilen sitä! Poika-kultani, älä lähde!… Minä kuolen, jos lähdet… Minä en voi, minä en voi sitä kestää!…</p><p>Tyrmistyneenä ja peljästyneenä Christophe suuteli häntä, hokien:</p><p>--- Rakas äiti, rauhoitu, rauhoitu nyt!</p><p>Mutta Louisa jatkoi:</p><p class=" stretch-last-line ">--- Minä en jaksa sitä kestää. Minulla ei ole enää</p></div> </div>